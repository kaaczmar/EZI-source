\section{Propozycje udoskonaleń i spodziewane efekty}
Przedstawione algorytmy można przede wszystkim bardzo łatwo i skutecznie zrównoleglić na wiele wątków, co zdecydowanie wpłynie na czas obliczeń -- więcej rozwiązań można przejrzeć w tym samym czasie, co daje probabilistycznie większe prawdopodobieństwo znalezienia optimum lub wartości zbliżonej do optimum aniżeli wersja jednowątkowa. Oczywiście uzyskany efekt jest zależny w tym wypadku od architektury komputera i nic nie da w przypadku jednoprocesorowego stanowiska obliczeniowego, ale w dzisiejszych czasach nie powinno to stanowić większego problemu.

Można by pokusić się o napisanie prostych funkcji uaktualniających wartość funkcji rozwiązania bez konieczność przeglądania całego rozwiązania, co na pewno umożliwiałoby zyskanie kilku cykli procesora na przeglądnięcie większej liczby rozwiązań. Jednak wydaje się, że uzyskany zysk czasowy nie wpłynąłby znacząco na ostateczne wyniki poszczególnych algorytmów (dotyczyłby algorytmu random, Greedy oraz Steepest w równym stopniu, więc końcowe wyniki byłyby tylko odpowiednio przeskalowane).

Wybór języka programowania \emph{C++} był podyktowany m.in. szybkością działania kompilowanego kodu (brak kodu pośredniego, który jest wykonywany przez wirtualną maszynę, tylko kod natywny pod dany system operacyjny), jednak ponownie wydaje się, że ta kwestia ma równorzędny wpływ na uzyskane wyniki każdego z algorytmów.

W przypadku algorytmu Tabu Search zaimplementowaliśmy tablicę tabu w specyficzny sposób. Założyliśmy, że maksymalna liczba wykonanych iteracji nie powinna przekroczyć zakresu wartości \textit{unsigned long} w języku \emph{C++}, w związku z tym wykorzystaliśmy zwykłą macierz wartości tego typu o wymiarach $n$ na $n$ reprezentującą wszystkie dozwolone ruchy. W momencie wykonania zamiany pozycji $i$ z pozycją $j$ wpisujemy w komórkę $(i,j)$ tej macierzy obecną wartość licznika kroków algorytmu. Dzięki temu zyskujemy złożoność $O(1)$ odczytania informacji na temat danego ruchu czy znajduje się na liście tabu -- wystarczy odjąć od obecnej wartości licznika kroków wartość wpisaną w komórkę reprezentującą dany ruch i jeśli ta różnica będzie mniejsza niż długość listy tabu, to ruch jest jeszcze niedozwolony. W momencie wykonania danego ruchu, jeśli była już wpisana jakaś wartość w komórkę reprezentującą ten ruch, jest ona po prostu nadpisywana. Dodatkowo zakładamy, że jest to macierz trójkątna, więc jeśli pierwsza współrzędna ruchu jest większa niż druga, to zamieniamy je miejscami; ruchy są symetryczne -- zamiana pozycji $i$ z pozycją $j$ jest tym samym co zamiana pozycji $j$ z pozycją $i$, dlatego aktualizacja dwóch pozycji w macierzy byłaby nadmiarowa i mogła prowadzić do niespójności.

Na koniec istotne wydaje się odpowiednie dobieranie punktu startowego dla algorytmów lokalnego przeszukiwania zgodnie z zasadą ,,dobre rozwiązania powinny znajdować się stosunkowo blisko lepszych rozwiązań'', czyli odpalenie na początek heurystyki znajdującej właśnie dobre rozwiązanie, które będzie stanowiło podstawę do działania dla algorytmów przeszukiwania. Wówczas istnieje szansa, że trafimy na lepsze rozwiązanie z większym prawdopodobieństwem aniżeli startowanie z losowych rozwiązań (być może słabych jeśli chodzi o wartość). Wniosek ten jest prawdziwy, co można zaobserwować w Tabeli \ref{tab:heur_local}. Dla porównania, algorytmy Steepest i Greedy uruchamiane 10-krotnie z losowych punktów startowych uzyskały dla badanej instancji flv55.atsp wyniki odpowiednio 153,7 i 142,6. Uwzględniono w niej wybraną przez nas zachłanną heurystykę, która zgodnie z naszym doświadczeniem okazała się być lepsza niż algorytmy lokalnego przeszukiwania startujące z losowych punktów.

Przytoczona tabela pokazuje, że nie były to najlepsze wyniki, ponieważ udało się je poprawić przeglądając sąsiedztwa rozwiązań wskazanych przez heurystykę. Stąd płynie dość istotny wniosek, że korzystnie jest, gdy rozwiązanie początkowe, od którego startują algorytmy lokalnego przeszukiwania, jest wybrane w sposób nieprzypadkowy przy pomocy heurystyki, która już posiada dość dobre przybliżenie względem optimum. Oczywiście pojawia się tutaj problem dobrania odpowiedniej heurystyki do problemu i porównania różnych heurystyk między sobą. Jednak można przykładowo rozwiązać go ,,automatycznie'' wykorzystując algorytm ewolucyjny (genetyczny), gdzie do populacji początkowej trafiają rozwiązania wygenerowane przez różne heurystyki.

\begin{table}[h!]
	\centering
       \begin{tabular}{|l|l|l|}
        \hline
		Heurystyka & Heurystyka + Steepest & Heurystyka + Greedy \\
		\hline
		139.74 & 126.12 & 126.12 \\
		143.97 & 124.38 & 124.38 \\
		132.52 & 128.61 & 130.16 \\
		125.81 & 118.84 & 118.84 \\
		137.38 & 126 & 127.55 \\
		139.12 & 123.82 & 130.53 \\
		143.97 & 124.38 & 124.38 \\
		139.74 & 126.12 & 126.12 \\
		132.52 & 128.61 & 130.16 \\
		139.18 & 137.69 & 137.69 \\
		\hline
		\end{tabular}
		\caption{Jakość uzyskiwanych rozwiązań przy wykorzystaniu algorytmów przeszukiwania lokalnego startujących z punktu wyznaczonego przez heurystykę dla instancji flv55.atsp.}
		\label{tab:heur_local}
\end{table}